<!DOCTYPE html>
<html lang="sk">
<head>
<meta charset="utf-8"/>
<meta content="width=device-width, initial-scale=1.0, user-scalable=yes" name="viewport"/>
<link href="../moj.css" rel="stylesheet"/>
<script src="../moj.js"></script>
</head>
<body>
<script>init();</script>
<div id="pies_cont"><div id="cislo">» 507 «</div><div><p><span class="strofa">1. </span>Bože, ktorý stav manželský ustanovils' v raji sám, ráč so svojím požehnaním milostivo stúpiť k nám! Ráč tých žehnať, ktorí tu dnes v stav manželský vstupujú a pred tvojím oltárom si vernosť stálu sľubujú.</p><p><span class="strofa">2. </span>Sláva tebe, večný Bože, ktorý svety v moci máš, ktorý v srdcia city zbožné i cit lásky zasievaš! Daj, by ruky vyvolených tvoje slová spojili, aby v stave tomto svätom tvojej sláve slúžili.</p><p><span class="strofa">3. </span>Veríme a vyznávame, Bože, tys' pomocník náš, ku konaniu povinnosti svoju pomoc z neba dáš. Ťažké, iste, povinnosti stav manželský ukladá, nech im tvoja božia milosť v ťažkostiach vždy pomoc dá!</p><p><span class="strofa">4. </span>Prijmi obeť, ktorú ruky kňazské ti podávajú, vyslyš prosby svojich verných, o ktoré ťa žiadajú! Daj, by žili v láske pravej, v úprimnej vždy svornosti, svojej svätej viery dary, vlej im v srdcia v hojnosti!</p><p><span class="strofa">5. </span>Svätý Pán, čo manželstvo si na sviatosť povýšil nám, vo sviatosti spojených tu pravicou sám mocne chráň, aby stále čnostne žijúc meno tvoje vzývali a raz v nebi so svätými Hosana! ti spievali.</p><p><span class="strofa">6. </span>Milostivý, dobrý Pane Kriste, pre nás súžený, tvojim divom v meste Káne tento stav bol poctený. Ako v chráme na oltári medzi nami prebývaš, v manželstve tak nech aj v tomto príbytok svoj milý máš.</p><p><span class="strofa">7. </span>Kriste, Cirkvi svätej ženích, ochranca najvernejších, v Sviatosti k nám sťa Baránok vchádzaš najpokornejší! Ráč prebývať sám v tých srdciach, ktoré si tu dnes spojil, aby až po hroby tmavé nikto ich nerozdvojil.</p><p><span class="strofa">8. </span>Novomanželov prítomných žehnaj, Bože, z výsosti. Daj im šťastia, požehnania, hojnosť svojich milostí! A keď aj kríž zošleš na nich, protivenstvá, trápenia, buď im to od teba znakom lásky, záloh spasenia!</p></div><div class="ending">☙</div></div>
</body>
</html>
